<!DOCTYPE html><html lang="zh-TW"><head><meta charset="UTF-8"><meta name="viewport" content="width=device-width,initial-scale=1,maximum-scale=2"><meta name="theme-color" content="#FFF"><link rel="apple-touch-icon" sizes="180x180" href="/images/apple-touch-icon.png"><link rel="icon" type="image/ico" sizes="32x32" href="/images/favicon.ico"><meta http-equiv="Cache-Control" content="no-transform"><meta http-equiv="Cache-Control" content="no-siteapp"><link rel="alternate" type="application/rss+xml" title="花間の小部屋" href="https://hanaai.xyz/rss.xml"><link rel="alternate" type="application/atom+xml" title="花間の小部屋" href="https://hanaai.xyz/atom.xml"><link rel="alternate" type="application/json" title="花間の小部屋" href="https://hanaai.xyz/feed.json"><link rel="stylesheet" href="//fonts.googleapis.com/css?family=Mulish:300,300italic,400,400italic,700,700italic%7CFredericka%20the%20Great:300,300italic,400,400italic,700,700italic%7CNoto%20Serif%20JP:300,300italic,400,400italic,700,700italic%7CNoto%20Serif%20SC:300,300italic,400,400italic,700,700italic%7CInconsolata:300,300italic,400,400italic,700,700italic&display=swap&subset=latin,latin-ext"><link rel="stylesheet" href="/css/app.css?v=0.2.5"><meta name="keywords" content="平水韻,花間的漢文素養"><link rel="canonical" href="https://hanaai.xyz/%E8%81%B2%E5%BE%8B%E5%95%9F%E8%92%99/"><title>聲律啓蒙 | Hanaai no Kobeya = 花間の小部屋 = 生如夏花之絢爛、死如秋葉之寂美。</title><meta name="generator" content="Hexo 6.3.0"></head><body itemscope itemtype="http://schema.org/WebPage"><div id="loading"><div class="cat"><div class="body"></div><div class="head"><div class="face"></div></div><div class="foot"><div class="tummy-end"></div><div class="bottom"></div><div class="legs left"></div><div class="legs right"></div></div><div class="paw"><div class="hands left"></div><div class="hands right"></div></div></div></div><div id="container"><header id="header" itemscope itemtype="http://schema.org/WPHeader"><div class="inner"><div id="brand"><div class="pjax"><h1 itemprop="name headline">聲律啓蒙</h1><div class="meta"><span class="item" title="創建時間：2023-04-19 22:31:26"><span class="icon"><i class="ic i-calendar"></i> </span><span class="text">發表於</span> <time itemprop="dateCreated datePublished" datetime="2023-04-19T22:31:26+08:00">2023-04-19</time> </span><span class="item" title="文章字數"><span class="icon"><i class="ic i-pen"></i> </span><span class="text">文章字數</span> <span>8.3k</span> <span class="text">字</span> </span><span class="item" title="所需閱讀時間"><span class="icon"><i class="ic i-clock"></i> </span><span class="text">所需閱讀時間</span> <span>8 分鐘</span></span></div></div></div><nav id="nav"><div class="inner"><div class="toggle"><div class="lines" aria-label="切換導航欄"><span class="line"></span> <span class="line"></span> <span class="line"></span></div></div><ul class="menu"><li class="item title"><a href="/" rel="start">Hanaai no Kobeya</a></li></ul><ul class="right"><li class="item theme"><i class="ic i-sun"></i></li><li class="item search"><i class="ic i-search"></i></li></ul></div></nav></div><div id="imgs" class="pjax"><ul><li class="item" data-background-image="https://tva4.sinaimg.cn/large/6833939bly1gipew8gmvyj20zk0m87wh.jpg"></li><li class="item" data-background-image="https://tva4.sinaimg.cn/large/6833939bly1giph4wqtg4j20zk0m8x6p.jpg"></li><li class="item" data-background-image="https://tva4.sinaimg.cn/large/6833939bly1giciusoyjnj219g0u0x56.jpg"></li><li class="item" data-background-image="https://tva4.sinaimg.cn/large/6833939bly1gipeu1usa7j20zk0m8b29.jpg"></li><li class="item" data-background-image="https://tva4.sinaimg.cn/large/6833939bly1giclx29mstj20zk0m8hdt.jpg"></li><li class="item" data-background-image="https://tva4.sinaimg.cn/large/6833939bly1gipetlbztpj20zk0m84qp.jpg"></li></ul></div></header><div id="waves"><svg class="waves" xmlns="http://www.w3.org/2000/svg" xmlns:xlink="http://www.w3.org/1999/xlink" viewBox="0 24 150 28" preserveAspectRatio="none" shape-rendering="auto"><defs><path id="gentle-wave" d="M-160 44c30 0 58-18 88-18s 58 18 88 18 58-18 88-18 58 18 88 18 v44h-352z"/></defs><g class="parallax"><use xlink:href="#gentle-wave" x="48" y="0"/><use xlink:href="#gentle-wave" x="48" y="3"/><use xlink:href="#gentle-wave" x="48" y="5"/><use xlink:href="#gentle-wave" x="48" y="7"/></g></svg></div><main><div class="inner"><div id="main" class="pjax"><div class="article wrap"><div class="breadcrumb" itemscope itemtype="https://schema.org/BreadcrumbList"><i class="ic i-home"></i> <span><a href="/">首頁</a></span></div><article itemscope itemtype="http://schema.org/Article" class="post block" lang="zh-TW"><link itemprop="mainEntityOfPage" href="https://hanaai.xyz/%E8%81%B2%E5%BE%8B%E5%95%9F%E8%92%99/"><span hidden itemprop="author" itemscope itemtype="http://schema.org/Person"><meta itemprop="image" content="/images/avatar.jpg"><meta itemprop="name" content="花間 葉風"><meta itemprop="description" content="生如夏花之絢爛、死如秋葉之寂美。, 日常摸魚、偶爾寫些東西"></span><span hidden itemprop="publisher" itemscope itemtype="http://schema.org/Organization"><meta itemprop="name" content="花間の小部屋"></span><div class="body md" itemprop="articleBody"><h2 id="一東"><a class="anchor" href="#一東">#</a> 一東</h2><p>雲對雨、雪對風、晚照對晴空。來鴻對去燕、宿鳥對鳴蟲。<br>三尺劍、六鈞弓、嶺北對江東。人間清暑殿、天上廣寒宮。<br>兩岸曉煙楊柳綠、一園春雨杏花紅。<sup class="footnote-ref"><a href="#fn1" id="fnref1">[1]</a></sup><br>兩鬢風霜途次早行之客、一蓑煙雨溪邊晚釣之翁。</p><p>沿對革、異對同、白叟對黃童。江風對海霧、牧子對漁翁。<br>顏巷陋、阮途窮、冀北對遼東。池中濯足水、門外打頭風。<br>梁帝講經同泰寺、漢皇置酒未央宮。<br>塵慮縈心懶撫七弦綠綺、霜華滿鬢羞看百煉青銅。</p><p>貧對富、塞對通、野叟對溪童。鬢皤對眉綠、齒皓對唇紅。<br>天浩浩、日融融、佩劍對彎弓。半溪流水綠、千樹落花紅。<br>野渡燕穿楊柳雨、芳池魚戲芰荷風。<br>女子眉纖額下現一彎新月、男兒氣壯胸中吐萬丈長虹。<br><span id="more"></span></p><h2 id="二冬"><a class="anchor" href="#二冬">#</a> 二冬</h2><p>春對夏、秋對冬、暮鼓對晨鐘。觀山對玩水、綠竹對蒼松。<br>馮婦虎、葉公龍、舞蝶對鳴蛩。銜泥雙紫燕、課蜜幾黃蜂。<br>春日園中鶯恰恰、秋天塞外雁雝雝。<br>秦嶺雲橫迢遞八千遠路、巫山雨洗嵯峨十二危峰。</p><p>明對暗、淡對濃、上智對中庸。鏡奩對衣笥、野杵對村舂。<br>花灼爍、草蒙茸、九夏對三冬。臺高名戲馬、齋小號蟠龍。<br>手擘蟹螯從畢卓、身披鶴氅自王恭。<br>五老峰高秀插雲霄如玉筆、三姑石大響傳風雨若金鏞。</p><p>仁對義、讓對恭、禹舜對羲農。雪花對雲葉、芍藥對芙蓉。<br>陳後主、漢中宗、繡虎對雕龍。柳塘風淡淡、花圃月濃濃。<br>春日正宜朝看蝶、秋風那更夜聞蛩。<br>戰士邀功必借干戈成勇武、逸民適志須憑詩酒養疏慵。</p><h2 id="三江"><a class="anchor" href="#三江">#</a> 三江</h2><p>樓對閣、戶對窗、巨海對長江。蓉裳對蕙帳、玉斝對銀釭。<br>青布幔、碧油幢、寶劍對金缸。忠心安社稷、利口覆家邦。<br>世祖中興延馬武、桀王失道殺龍逢。<br>秋雨瀟瀟漫爛黃花初滿徑、春風裊裊扶疏綠竹正盈窗。</p><p>旌對旆、蓋對幢、故國對他邦。千山對萬水、九澤對三江。<br>山岌岌、水淙淙、鼓振對鐘撞。清風生酒舍、皓月照書窗。<br>陣上倒戈辛紂戰、道旁繫劍子嬰降。<br>夏日池塘出汲浴波鷗對對、春風簾幕往來營壘燕雙雙。</p><p>銖對兩、隻對雙、華嶽對湘江。朝車對禁鼓、宿火對寒缸。<br>青瑣闥、碧紗窗、漢社對周邦。笙簫鳴細細、鐘鼓響摐摐。<br>主簿棲鸞名有覽、治中展驥姓惟龐。<br>蘇武牧羊雪屢餐於北海、莊周活鮒水必決於西江。</p><h2 id="四支"><a class="anchor" href="#四支">#</a> 四支</h2><p>茶對酒、賦對詩、燕子對鶯兒。栽花對種竹、落絮對游絲。<br>四目頡、一足夔、鴝鵒對鷺鷥。半池紅菡萏、一架白荼縻。<br>幾陣秋風能應候、一犁春雨甚知時。<br>智伯恩深國士吞變形之炭、羊公德大邑人豎墮淚之碑。</p><p>行對止、速對遲、舞劍對圍棋。花箋對草字、竹簡對毛錐。<br>汾水鼎、峴山碑、虎豹對熊羆。花開紅錦繡、水漾碧琉璃。<br>去婦因探鄰舍棗、出妻為種後園葵。<br>笛韻和諧仙管恰從雲裡降、櫓聲咿軋漁舟正向雪中移。</p><p>戈對甲、鼓對旗、紫燕對黃鸝。酸梅對李苦、青眼對白眉。<br>三弄笛、一圍棋、雨打對風吹。海棠春睡早、楊柳晝眠遲。<br>張駿曾為槐樹賦、杜陵不做海棠詩。<br>晉士特奇可比一斑之豹、唐儒博識堪為五總之龜。</p><h2 id="五微"><a class="anchor" href="#五微">#</a> 五微</h2><p>來對往、密對稀、燕舞對鶯飛。風清對月朗、露重對煙微。<br>霜菊瘦、雨梅肥、客路對魚磯。晚霞舒錦繡、朝露綴珠璣。<br>夏暑客思欹石枕、秋寒婦念寄邊衣。<br>春水才深清草岸邊漁父去、夕陽半落綠莎原上牧童歸。</p><p>寬對猛、是對非、服美對乘肥。珊瑚對玳瑁、錦繡對珠璣。<br>桃灼灼、柳依依、綠暗對紅稀。窗前鶯並語、簾外燕雙飛。<br>漢致太平三尺劍、周臻大定一戎衣。<br>吟成賞月之詩只愁月墮、斟滿送春之酒惟憾春歸。</p><p>聲對色、飽對飢、虎節對龍旗。楊花對桂葉、白簡對朱衣。<br>尨也吠、燕于非、蕩蕩對巍巍。春暄資日氣、秋吟借霜威。<br>出使振威馮奉世、治民異等尹翁歸。<br>燕我弟兄載詠棣棠韡韡、命伊將帥為歌楊柳依依。</p><h2 id="六魚"><a class="anchor" href="#六魚">#</a> 六魚</h2><p>無對有、實對虛、作賦對觀書。綠窗對朱戶、寶馬對香車。<br>伯樂馬、浩然驢、弋雁對求魚。分金齊鮑叔、奉璧藺相如。<br>擲地金聲孫綽賦、回文錦字竇滔書。<br>未遇殷宗胥靡困傅岩之築、既逢周後太公舍渭水之魚。</p><p>終對始、疾對徐、短褐對華裾。六朝對三國、天祿對石渠。<br>千字策、八行書、有若對相如。花殘無戲蝶、藻密有潛魚。<br>落葉舞風高復下、小荷浮水捲還舒。<br>愛見人長共服宣尼休假蓋、恐彰己吝誰知阮裕竟焚車。</p><p>麟對鳳、鱉對魚、內史對中書。犁鋤對耒耜、畎澮對郊墟。<br>犀角帶、象牙梳、駟馬對安車。青衣能報赦、黃耳解傳書。<br>庭畔有人持短劍、門前無客曳長裾。<br>波浪拍船駭舟人之水宿、峰巒繞舍樂隱者之山居。</p><h2 id="七虞"><a class="anchor" href="#七虞">#</a> 七虞</h2><p>金對玉、寶對珠、玉兔對金烏。孤舟對短棹、一雁對雙鳧。<br>橫醉眼、捻吟鬚、李白對楊朱。秋霜多過雁、夜月有啼烏。<br>日暖園林花易賞、雪寒村舍酒難沽。<br>人處嶺南善探巨象口中齒、客居江左偶奪驪龍頷下珠。</p><p>賢對聖、智對愚、傅粉對施朱。名韁對利鎖、挈榼對提壺。<br>鳩哺子、燕調雛、石帳對郇廚。煙青籠岸柳、風急撼庭梧。<br>鴝眼一方端石硯、龍涎三炷博山壚。<br>曲沼魚多可使漁人結網、平田兔少漫勞耕者守株。</p><p>秦對趙、越對吳、釣客對耕夫。箕裘對杖履、杞梓對桑榆。<br>天欲曉、日將晡、狡兔對妖狐。讀書甘刺股、煮粥惜焚鬚。<br>韓信武能平四海、左思文足賦三都。<br>嘉遁幽人適志竹籬茅舍、勝遊公子玩情柳陌花衢。</p><h2 id="八齊"><a class="anchor" href="#八齊">#</a> 八齊</h2><p>岩對岫、澗對溪、遠岸對危堤。鶴長對鳧短、水雁對山雞。<br>星拱北、月流西、漢露對湯霓。桃林牛已放、虞阪馬長嘶。<br>叔侄去官聞廣受、弟兄讓國有夷齊。<br>三月春濃芍藥叢中蝴蝶舞、五更天曉海棠枝上子規啼。</p><p>雲對雨、水對泥、白璧對玄圭。獻瓜對投李、禁鼓對征鼙。<br>徐稚榻、魯班梯、鳳翥對鸞棲。有官清似水、無客醉如泥。<br>截髮惟聞陶侃母、斷機只見樂羊妻。<br>秋望佳人目送樓頭千里雁、早行遠客夢驚枕上五更雞。</p><p>熊對虎、象對犀、霹靂對虹霓。杜鵑對孔雀、桂嶺對梅溪。<br>蕭史鳳、宋宗雞、遠近對高低。水寒魚不躍、林茂鳥頻棲。<br>楊柳和煙彭澤縣、桃花流水武陵溪。<br>公子追歡閒驟玉驄遊綺陌、佳人倦繡悶欹珊枕掩香閨。</p><h2 id="九佳"><a class="anchor" href="#九佳">#</a> 九佳</h2><p>河對海、漢對淮、赤岸對朱崖。鷺飛對魚躍、寶鈿對金釵。<br>魚圉圉、鳥喈喈、草履對芒鞋。古賢崇篤厚、時輩喜詼諧。<br>孟訓文公談性善、顏師孔子問心齋。<br>緩撫琴弦像流鶯而並語、斜排箏柱類過雁之相挨。</p><p>豐對儉、等對差、布襖對荊釵。雁行對魚陣、榆塞對蘭崖。<br>挑薺女、採蓮娃、菊徑對苔階。詩成六義備、樂奏八音諧。<br>造律吏哀秦法酷、知音人說鄭聲哇。<br>天欲飛霜塞上有鴻行已過、雲將做雨庭前多蟻陣先排。</p><p>城對市、巷對街、破屋對空階。桃枝對桂葉、砌蚓對牆蝸。<br>梅可望、橘堪懷、季路對高柴。花藏沽酒市、竹映讀書齋。<br>馬首不容孤竹扣、車輪終就洛陽埋。<br>朝宰錦衣貴束烏犀之帶、宮人寶髻宜簪白燕之釵。</p><h2 id="十灰"><a class="anchor" href="#十灰">#</a> 十灰</h2><p>增對損、閉對開、碧草對蒼苔。書簽對筆架、兩曜對三台。<br>周召虎、宋桓魋、閬苑對蓬萊。薰風生殿閣、皓月照樓臺。<br>卻馬漢文思罷獻、吞蝗唐太冀移災。<br>照耀八荒赫赫麗天秋日、震驚百里轟轟出地春雷。</p><p>沙對水、火對灰、雨雪對風雷。書淫對傳癖、水滸對岩隈。<br>歌舊曲、釀新醅、舞館對歌臺。春棠經雨放、秋菊傲霜開。<br>作酒固難忘麴蘗、調羹必要用鹽梅。<br>月滿庾樓據胡床而可玩、花開唐苑轟羯鼓以奚催。</p><p>休對咎、福對災、象箸對犀杯。宮花對御柳、峻閣對高臺。<br>花蓓蕾、草根荄、剔蘚對剜苔。雨前庭蟻鬧、霜後陣鴻哀。<br>元亮南窗今日傲、孫弘東閣幾時開。<br>平展青茵野外茸茸軟草、高張翠幄庭前鬱鬱涼槐。</p><h2 id="十一真"><a class="anchor" href="#十一真">#</a> 十一真</h2><p>邪對正、假對真、獬豸對麒麟。韓盧對蘇雁、陸橘對莊椿。<br>韓五鬼、李三人、北魏對西秦。蟬鳴哀暮夏、鶯囀怨殘春。<br>野燒焰騰紅爍爍、溪流波皺碧粼粼。<br>行無蹤居無廬頌成酒德、動有時藏有節論著錢神。</p><p>哀對樂、富對貧、好友對嘉賓。彈冠對結綬、白日對青春。<br>金翡翠、玉麒麟、虎瓜對龍麟。柳塘生細浪、花徑起香塵。<br>閒愛登山穿謝屐、醉思濾酒脫陶巾。<br>雪冷霜嚴倚檻松筠同傲歲、日遲風暖滿園花柳各爭春。</p><p>香對火、炭對薪、日觀對天津。禪心對道眼、野婦對宮嬪。<br>仁無敵、德有鄰、萬石對千鈞。滔滔三峽水、冉冉一溪冰。<br>充國功名當畫閣、子張言行貴書紳。<br>篤志詩書思入聖賢絕域、忘情官爵羞沾名利纖塵。</p><h2 id="十二文"><a class="anchor" href="#十二文">#</a> 十二文</h2><p>家對國、武對文、四輔對三軍。九經對三史、菊馥對蘭芬。<br>歌北鄙、詠南薰、邇聽對遙聞。召公周太保、李廣漢將軍。<br>聞化蜀民皆草偃、爭權晉士已瓜分。<br>巫峽夜深猿嘯苦哀巴地月、衡峰秋早雁飛高貼楚天雲。</p><p>欹對正、見對聞、偃武對修文。羊車對鶴駕、朝旭對晚曛。<br>花有艷、竹成文、馬燧對羊欣。山中梁宰相、樹下漢將軍。<br>施帳解圍嘉道韞、當壚沽酒嘆文君。<br>好景有期北嶺幾枝梅似雪、豐年先兆西郊千頃稼如雲。</p><p>堯對舜、夏對殷、蔡惠對劉賁。山明對水秀、五典對三墳。<br>唐李杜、晉機雲、事父對忠君。雨晴鳩喚婦、霜冷雁呼群。<br>酒量洪深周僕射、詩才俊逸鮑參軍。<br>鳥翼長隨鳳兮洵眾禽長、狐威不假虎也真百獸尊。</p><h2 id="十三元"><a class="anchor" href="#十三元">#</a> 十三元</h2><p>幽對顯、寂對喧、柳岸對桃源。鶯朋對燕友、早暮對寒暄。<br>魚躍沼、鶴乘軒、醉膽對吟魂。輕塵生范甑、積雪擁袁門。<br>縷縷輕煙芳草渡、絲絲微雨杏花村。<br>詣闕王通獻太平十二策、出關老子著道德五千言。</p><p>兒對女、子對孫、藥圃對花村。高樓對邃閣、赤豹對玄猿。<br>妃子騎、夫人軒、曠野對平原。匏巴能鼓瑟、伯氏善吹塤。<br>馥馥早梅思驛使、萋萋芳草怨王孫。<br>秋夕月明蘇子黃崗遊赤壁、春朝花發石家金谷啟芳園。</p><p>歌對舞、德對恩、犬馬對雞豚。龍池對鳳沼、雨驟對雲屯。<br>劉向閣、李膺門、唳鶴對啼猿。柳搖春白晝、梅弄月黃昏。<br>歲冷松筠皆有節、春喧桃李本無言。<br>噪晚齊蟬歲歲秋來泣恨、啼宵蜀鳥年年春去傷魂。</p><h2 id="十四寒"><a class="anchor" href="#十四寒">#</a> 十四寒</h2><p>多對少、易對難、虎踞對龍蟠。龍舟對鳳輦、白鶴對青鸞。<br>風淅淅、露漙漙、繡轂對雕鞍。魚游荷葉沼、鷺立蓼花灘。<br>有酒阮貂奚用解、無魚馮鋏必須彈。<br>丁固夢松柯葉忽然生腹上、文郎畫竹枝梢倏爾長毫端。</p><p>寒對暑、濕對乾、魯隱對齊桓。寒氈對暖席、夜飲對晨餐。<br>叔子帶、仲由冠、郟鄏對邯鄲。嘉禾憂夏旱、衰柳耐秋寒。<br>楊柳綠遮元亮宅、杏花紅映仲尼壇。<br>江水流長環繞似青羅帶、海蟾輪滿澄明如白玉盤。</p><p>橫對豎、窄對寬、黑痣對彈丸。珠簾對畫棟、彩檻對雕欄。<br>春既老、夜將闌、百辟對千官。懷仁稱足足、抱義美般般。<br>好馬君王曾市骨、食豬處士僅思肝。<br>世仰雙仙元禮舟中攜郭泰、人稱連璧夏侯車上並潘安。</p><h2 id="十五刪"><a class="anchor" href="#十五刪">#</a> 十五刪</h2><p>興對廢、附對攀、露草對霜菅。歌廉對借寇、習孔對希顏。<br>山壘壘、水潺潺、奉璧對探鐶。禮由公旦作、詩本仲尼刪。<br>驢困客方經灞水、雞鳴人已出函關。<br>幾夜霜飛已有蒼鴻辭北塞、數朝霧暗豈無玄豹隱南山。</p><p>猶對尚、侈對慳、霧髻對煙鬟。鶯啼對鵲噪、獨鶴對雙鷳。<br>黃牛峽、金馬山、結草對銜環。昆山惟玉集、合浦有珠還。<br>阮藉舊能為眼白、老萊新愛著衣斑。<br>棲遲避世人草衣木食、窈窕傾城女雲鬢花顏。</p><p>姚對宋、柳對顏、賞善對懲奸。愁中對夢裡、巧慧對痴頑。<br>孔北海、謝東山、使越對征蠻。淫聲聞濮上、離曲聽陽關。<br>驍將袍披仁貴白、小兒衣著老萊斑。<br>茅舍無人難卻塵埃生榻上、竹亭有客尚留風月在窗間。</p><h2 id="一先"><a class="anchor" href="#一先">#</a> 一先</h2><p>晴對雨、地對天、天地對山川。山川對草木、赤壁對青田。<br>郟鄏鼎、武城弦、木筆對苔錢。金城三月柳、玉井九秋蓮。<br>何處春朝風景好、誰家秋夜月華圓。<br>珠綴花梢千點薔薇香露、練橫樹杪幾絲楊柳殘煙。</p><p>前對後、後對先、眾醜對孤妍。鶯簧對蝶板、虎穴對龍淵。<br>擊石磬、觀韋編、鼠目對鳶肩。春園花柳地、秋沼芰荷天。<br>白羽頻揮閒客坐、烏紗半墜醉翁眠。<br>野店幾家羊角風搖沽酒旆、長川一帶鴨頭波泛打漁船。</p><p>离對坎、震對乾、一日對千年。堯天對舜日、蜀水對秦川。<br>蘇武節、鄭虔氈、澗壑對林泉。揮戈能退日、持管莫窺天。<br>寒食芳辰花爛熳、中秋佳節月嬋娟。<br>夢裡榮華飄忽枕中之客、壺中日月安閒市上之仙。</p><h2 id="二蕭"><a class="anchor" href="#二蕭">#</a> 二蕭</h2><p>恭對慢、吝對驕、水遠對山遙。松軒對竹檻、雪賦對風謠。<br>乘五馬、貫雙鵰、燭滅對香消。明蟾常徹夜、驟雨不終朝。<br>樓閣天涼風颯颯、關河地隔雨瀟瀟。<br>幾點鷺鷥日暮常飛紅蓼岸、一雙鸂鷘春朝頻泛綠楊橋。</p><p>開對落、暗對昭、趙瑟對虞韶。軺車對驛騎、錦繡對瓊瑤。<br>羞攘臂、懶折腰、范甑對顏瓢。寒天鴛帳酒、夜月鳳臺簫。<br>舞女腰肢楊柳軟、佳人顏貌海棠嬌。<br>豪客尋春南陌草青香陣陣、閒人避暑東堂蕉綠影搖搖。</p><p>班對馬、董對晁、夏晝對春宵。雷聲對電影、麥穗對禾苗。<br>八千路、廿四橋、總角對垂髫。露桃勻嫩臉、風柳舞纖腰。<br>賈誼賦成傷鵩鳥、周公詩就托鴟鴞。<br>幽寺尋僧逸興豈知俄爾盡、長亭送客離魂不覺黯然消。</p><h2 id="三肴"><a class="anchor" href="#三肴">#</a> 三肴</h2><p>風對雅、象對爻、巨蟒對長蛟。天文對地理、蟋蟀對螵蛸。<br>龍夭矯、虎咆哮、北學對東膠。築臺須壘土、成屋必誅茅。<br>潘岳不忘秋興賦、邊韶常被晝眠嘲。<br>撫養群黎已見國家隆治、滋生萬物方知天地泰交。</p><p>蛇對虺、蜃對蛟、麟藪對鵲巢。風聲對月色、麥穗對桑苞。<br>何妥難、子雲嘲、楚甸對商郊。五音惟耳聽、萬慮在心包。<br>葛被湯征因仇餉、楚遭齊伐責包茅。<br>高矣若天洵是聖人大道、淡而如水實為君子神交。</p><p>牛對馬、犬對貓、旨酒對嘉肴。桃紅對柳綠、竹葉對松梢。<br>藜杖叟、布衣樵、北野對東郊。白駒形皎皎、黃鳥語交交。<br>花圃春殘無客到、柴門夜永有僧敲。<br>墻畔佳人飄揚競把鞦韆舞、樓前公子笑語爭將蹴踘拋。</p><h2 id="四豪"><a class="anchor" href="#四豪">#</a> 四豪</h2><p>琴對瑟、劍對刀、地迥對天高。峨冠對博帶、紫綬對緋袍。<br>煎異茗、酌香醪、虎兕對猿猱。武夫攻騎射、野婦務蠶繅。<br>秋雨一川淇澳竹、春風兩岸武陵桃。<br>螺髻青濃樓外晚山千仞、鴨頭綠膩溪中春水半篙。</p><p>刑對賞、貶對褒、鉞斧對征袍。梧桐對橘柚、枳棘對蓬蒿。<br>雷煥劍、呂虔刀、橄欖對葡萄。一椽書舍小、百尺酒樓高。<br>李白能詩時秉筆、劉伶愛酒每鋪糟。<br>禮別尊卑拱北眾星常燦燦、勢分高下朝東萬水自滔滔。</p><p>瓜對果、李對桃、犬子對羊羔。春分對夏至、谷水對山濤。<br>雙鳳翼、九牛毛、主逸對臣勞。水流無限闊、山聳有餘高。<br>雨打村童新牧笠、塵生邊將舊征袍。<br>俊士居官榮引鵷鴻之序、忠臣報國誓殫犬馬之勞。</p><h2 id="五歌"><a class="anchor" href="#五歌">#</a> 五歌</h2><p>山對水、海對河、雪竹對煙蘿。新歡對舊恨、痛飲對高歌。<br>琴再撫、劍重磨、媚柳對枯荷。荷盤從雨洗、柳線任風搓。<br>飲酒豈知欹醉帽、觀棋不覺爛樵柯。<br>山寺清幽直踞千層雲嶺、江樓宏敞遙臨萬頃煙波。</p><p>繁對簡、少對多、里詠對途歌。官情對旅況、銀鹿對銅駝。<br>刺史鴨、將軍鵝、玉律對金科。古堤垂嚲柳、曲沼長新荷。<br>命駕呂因思叔夜、引車藺為避廉頗。<br>千尺水簾今古無人能手捲、一輪月鏡乾坤何匠用功磨。</p><p>霜對露、浪對波、徑菊對池荷。酒闌對歌罷、日暖對風和。<br>梁父詠、楚狂歌、放鶴對觀鵝。史才推永叔、刀筆仰蕭何。<br>種橘猶嫌千樹少、寄梅誰信一枝多。<br>林下風生黃髮村童攜牧笠、江頭日出皓眉溪叟曬漁蓑。</p><h2 id="六麻"><a class="anchor" href="#六麻">#</a> 六麻</h2><p>松對柏、縷對麻、蟻陣對蜂衙。赬鱗對白鷺、凍雀對昏鴉。<br>白墮酒、碧沉茶、品笛對吹茄。秋涼梧墮葉、春暖杏開花。<br>雨長苔痕侵壁砌、月移梅影上窗紗。<br>颯颯秋風度城頭之篳篥、遲遲晚照動江上之琵琶。</p><p>優對劣、凸對窊、翠竹對黃花。松杉對杞梓、菽麥對桑麻。<br>山不斷、水無涯、煮酒對烹茶。魚游池面水、鷺立岸頭沙。<br>百畝風翻陶令秫、一畦雨熟邵平瓜。<br>閒捧竹根飲李白一壺之酒、偶擎桐葉啜盧仝七碗之茶。</p><p>吳對楚、蜀對巴、落日對流霞。酒錢對詩債、柏葉對松花。<br>馳驛騎、泛仙槎、碧玉對丹砂。設橋偏送筍、開道竟還瓜。<br>楚國大夫沉汨水、洛陽才子謫長沙。<br>書篋琴囊乃士流活計、藥爐茶鼎實閒客生涯。</p><h2 id="七陽"><a class="anchor" href="#七陽">#</a> 七陽</h2><p>高對下、短對長、柳影對花香。詞人對賦客、五帝對三王。<br>深院落、小池塘、晚眺對晨妝。絳霄唐帝殿、綠野晉公堂。<br>寒集謝莊衣上雪、秋添潘岳鬢邊霜。<br>入浴蘭湯事不忘於端午、客斟菊酒典常記於重陽。</p><p>堯對舜、禹對湯、晉宋對隋唐。奇花對異草、夏日對秋霜。<br>八叉手、九回腸、地久對天長。一堤楊柳綠、三徑菊花黃。<br>聞鼓塞兵方戰鬥、聽鐘宮女正梳妝。<br>春飲方歸紗帽半掩鄰舍酒、早朝初退袞衣微惹御爐香。</p><p>荀對孟、老對莊、嚲柳對垂楊。仙宮對梵宇、小閣對長廊。<br>風月窟、水雲鄉、蟋蟀對螳螂。暖煙香靄靄、寒燭影煌煌。<br>伍子欲酬漁父劍、韓生嘗竊賈公香。<br>三月韶光常憶花明柳媚、一年好景難忘橘綠橙黃。</p><h2 id="八庚"><a class="anchor" href="#八庚">#</a> 八庚</h2><p>深對淺、重對輕、有影對無聲。蜂腰對蝶翅、宿醉對餘醒。<br>天北缺、日東生、獨臥對同行。寒冰三尺厚、秋月十分明。<br>萬卷書容閒客覽、一樽酒待故人傾。<br>心侈唐玄厭看霓裳之曲、意驕陳主飽聞玉樹之賡。</p><p>虛對實、送對迎、後甲對先庚。鼓琴對舍瑟、搏虎對騎鯨。<br>金匼匝、玉瑽琤、玉宇對金莖。花間雙粉蝶、柳內幾黃鶯。<br>貧裡每甘黍藿味、醉中厭聽管弦聲。<br>腸斷秋閨涼吹已侵重被冷、夢驚曉枕殘蟾猶照半窗明。</p><p>漁對獵、釣對耕、玉振對金聲。雉城對雁塞、柳裊對葵傾。<br>吹玉笛、弄銀笙、阮杖對桓箏。墨呼松處士、紙號楮先生。<br>雨浥好花潘岳縣、風搓細柳亞夫營。<br>撫動琴弦遽覺座中風雨至、哦成詩句應知窗外鬼神驚。</p><h2 id="九青"><a class="anchor" href="#九青">#</a> 九青</h2><p>紅對紫、白對青、漁火對禪燈。唐詩對漢史、釋典對仙經。<br>龜曳尾、鶴梳翎、月榭對風亭。一輪秋夜月、幾點曉天星。<br>晉士只知山簡醉、楚人誰識屈原醒。<br>倦繡佳人慵把鴛鴦文作枕、吮毫畫者思將孔雀寫為屏。</p><p>行對坐、醉對醒、佩紫對紆青。棋枰對筆架、雨雪對雷霆。<br>狂蛺蝶、小蜻蜒、水岸對沙汀。天臺孫綽賦、劍閣孟陽銘。<br>傳信子卿千里雁、照書車胤一囊螢。<br>冉冉白雲夜半高遮千里月、澄澄碧水宵中寒映一天星。</p><p>書對畫、傳對經、鸚鵡對鶺鴒。黃茅對白荻、綠草對青萍。<br>風繞鋒、雨淋鈴、水閣對山亭。渚蓮千朵白、岸柳兩行青。<br>漢代宮中生秀柞、堯時階畔長祥蓂。<br>一枰決勝棋子分黑白、半幅通靈畫色間丹青。</p><h2 id="十蒸"><a class="anchor" href="#十蒸">#</a> 十蒸</h2><p>新對舊、降對升、白犬對蒼鷹。葛巾對蔾杖、澗水對池冰。<br>張兔網、掛魚罾、燕雀對鶤鵬。爐中煎藥火、窗下讀書燈。<br>織錦逐梭成舞鳳、畫屏誤筆作飛蠅。<br>宴客劉公座上滿斟三雅爵、迎仙漢帝宮中高插九光燈。</p><p>儒對士、佛對僧、面友對心朋。春殘對夏老、夜寢對晨興。<br>千里馬、九霄鵬、霞蔚對雲蒸、寒堆陰嶺雪、春泮水池冰。<br>嚴父憤生撞玉斗、周公誓死作金滕。<br>將軍元暉莫怪人譏為餓虎、待中盧昶難逃世號作飢鷹。</p><p>規對矩、墨對繩、獨步對同登。吟哦對諷詠、訪友對尋僧。<br>風繞屋、水襄陵、紫鵠對蒼鷹。烏寒驚夜月、魚暖上春冰。<br>楊子口中飛白鳳、何郎鼻上集青蠅。<br>巨鯉躍池翻幾重之密藻、顛猿飲澗掛百尺之垂藤。</p><h2 id="十一尤"><a class="anchor" href="#十一尤">#</a> 十一尤</h2><p>榮對辱、喜對懮、夜宴對春遊。燕關對楚水、蜀犬對吳牛。<br>茶敵睡、酒消愁、青眼對白頭。馬遷修史記、孔子作春秋。<br>適興子猷常泛棹、思歸王桑強登樓。<br>窗下佳人妝罷重將金插鬢、筵前舞妓曲終還要錦纏頭。</p><p>脣對齒、角對頭、策馬對騎牛。毫尖對筆底、綺閣對雕樓。<br>楊柳岸、荻蘆洲、語燕對啼鳩。客乘金絡馬、人泛木蘭舟。<br>綠野耕夫春舉耜、碧池漁父晚垂鉤。<br>波浪千層喜見蛟龍行水、雲霄萬里驚看雕鶚橫秋。</p><p>庵對寺、殿對樓、酒艇對漁舟。金龍對彩鳳、豶豕對童牛。<br>王郎帽、蘇子裘、四季對三秋。峰巒扶地秀、江漢接天流。<br>一灣綠水漁村小、萬里青山佛寺幽。<br>龍馬呈河羲皇闡微而畫卦、神龜出洛禹王取法以陳疇。</p><h2 id="十二侵"><a class="anchor" href="#十二侵">#</a> 十二侵</h2><p>眉對目、口對心、錦瑟對瑤琴。曉耕對寒釣、晚笛對秋砧。<br>松鬱鬱、竹森森、閔損對曾參。秦王親擊罐、虞帝自揮琴。<br>三獻卞和嘗泣玉、四知楊震固辭金。<br>寂寂秋朝庭葉因霜摧嫩色、沉沉春夜砌花隨月轉清陰。</p><p>前對後、古對今、野獸對山禽。犍牛對牝馬、水淺對山深。<br>曾點瑟、戴逵琴、璞玉對渾金。艷紅花弄色、濃綠柳敷陰。<br>不雨湯王方剪爪、有風楚子正披襟。<br>書生惜壯歲韶華寸陰尺壁、遊子愛良宵光陰一刻千金。</p><p>絲對竹、劍對琴、素志對丹心。千愁對一醉、虎嘯對龍吟。<br>子罕玉、不疑金、往古對來今。天寒鄒吹律、歲旱傅為霖。<br>渠說子規為帝魄、儂知孔雀是家禽。<br>屈子沉江處處舟中爭繫粽、牛郎渡渚家家臺上競穿針。</p><h2 id="十三覃"><a class="anchor" href="#十三覃">#</a> 十三覃</h2><p>千對百、兩對三、地北對天南。佛堂對仙洞、道院對禪庵。<br>山潑黛、水浮藍、雪嶺對雲潭。鳳飛方翽翽、虎視已眈眈。<br>窗下書生時諷詠、筵前酒客日醺酣。<br>白草滿郊秋日收征人之馬、綠桑盈畝春時供農婦之蠶。</p><p>將對欲、可對堪、德被對恩覃。權衡對尺度、雪寺對雲庵。<br>安邑棗、沿庭柑、不愧對無慚。魏徵能直諫、王衍善清談。<br>紫梨摘去從山北、丹荔傳來自海南。<br>攘雞非君子所為但當月一、養狙是山公之智止用朝三。</p><p>中對外、北對南、貝母對宜男。移山對浚井、諫苦對言甘。<br>千取百、二為三、魏尚對周堪。海門翻夕浪、山市擁晴嵐。<br>新締直投公子紵、舊交猶脫館人驂。<br>文達淹通已詠冰兮寒過水、永和博雅可知青者勝於藍。</p><h2 id="十四鹽"><a class="anchor" href="#十四鹽">#</a> 十四鹽</h2><p>悲對樂、愛對嫌、玉兔對銀蟾。醉候對詩史、眼底對眉尖。<br>風飁飁、雨綿綿、李苦對瓜甜。畫堂施錦帳、酒市舞青簾。<br>橫槊賦詩傳孟德、引壺酌酒尚陶潛。<br>兩曜迭明日東生而月西出、五行式序水下潤而火上炎。</p><p>如對似、減對添、繡幕對珠簾、探珠對獻玉、鷺立對魚潛。<br>玉屑飯、水晶鹽、手劍對腰鐮。燕巢依邃閣、蛛網掛虛檐。<br>奪槊至三唐敬德、奕棋第一晉王恬。<br>南浦客歸湛湛春波千頃淨、西樓人悄彎彎夜月一鉤纖。</p><p>逢對遇、仰對瞻、市井對閭閻。投簪對結緩、握髮對掀髯。<br>張繡幕、捲珠簾、石碏對江淹。宵征方肅肅、夜飲已厭厭。<br>心褊小人長戚戚、禮多君子屢謙謙。<br>美刺殊文備三百五篇詩詠、吉凶異畫變六十四卦爻占。</p><h2 id="十五咸"><a class="anchor" href="#十五咸">#</a> 十五咸</h2><p>清對濁、苦對咸、一啟對三緘。煙蓑對雨笠、月榜對風帆。<br>鶯睍睆、燕呢喃、杞柳對松杉。清涼悲素扇、淚痛濕青衫。<br>漢室既能分四姓、周朝何用叛三監。<br>破的而探牛心豪矜王濟、豎竿以掛犢鼻貧笑阮咸。</p><p>能對否、聖對賢、衛瓘對琿瑊。雀羅對魚網、翠巘對蒼巖。<br>紅羅帳、白布衫、筆格對書函。蕊香蜂競採、泥軟燕爭銜。<br>凶孽誓清聞祖逖、王家能義有巫咸。<br>溪臾新居漁舍清幽臨水岸、山僧久隱梵宮寂寞倚雲岩。</p><p>冠對帶、帽對衫、議骾對言讒。行舟對御馬、俗弊對民喦。<br>鼠且碩、兔多毚、史冊對書緘。塞城聞奏角、江浦認歸帆。<br>河水一源形瀰瀰、泰山萬仞勢岩岩。<br>鄭為武公賦緇衣而美德、周因巷伯歌貝錦以傷讒。</p><hr class="footnotes-sep"><section class="footnotes"><ol class="footnotes-list"><li id="fn1" class="footnote-item"><p>或作「夾岸曉煙楊柳綠、滿園春色杏花紅。」 <a href="#fnref1" class="footnote-backref">↩︎</a></p></li></ol></section><div class="tags"><a href="/tags/%E5%B9%B3%E6%B0%B4%E9%9F%BB/" rel="tag"><i class="ic i-tag"></i> 平水韻</a> <a href="/tags/%E8%8A%B1%E9%96%93%E7%9A%84%E6%BC%A2%E6%96%87%E7%B4%A0%E9%A4%8A/" rel="tag"><i class="ic i-tag"></i> 花間的漢文素養</a></div></div><footer><div class="meta"><span class="item"><span class="icon"><i class="ic i-calendar-check"></i> </span><span class="text">更新於</span> <time title="修改時間：2023-05-08 20:28:13" itemprop="dateModified" datetime="2023-05-08T20:28:13+08:00">2023-05-08</time></span></div><div class="reward"><button><i class="ic i-heartbeat"></i> 捐贈</button><p>請我喝[茶]~(￣▽￣)~*</p><div id="qr"><div><img data-src="/images/wechatpay.png" alt="花間 葉風 微信支付"><p>微信支付</p></div><div><img data-src="/images/alipay.png" alt="花間 葉風 支付寶"><p>支付寶</p></div><div><img data-src="/images/paypal.png" alt="花間 葉風 PayPal"><p>PayPal</p></div></div></div><div id="copyright"><ul><li class="author"><strong>作者： </strong>花間 葉風 <i class="ic i-at"><em>@</em></i>花間の小部屋</li><li class="link"><strong>文章連結：</strong> <a href="https://hanaai.xyz/%E8%81%B2%E5%BE%8B%E5%95%9F%E8%92%99/" title="聲律啓蒙">https://hanaai.xyz/聲律啟蒙/</a></li><li class="license"><strong>版權聲明： </strong>本網誌所有文章除特別聲明外，均採用 <span class="exturl" data-url="aHR0cHM6Ly9jcmVhdGl2ZWNvbW1vbnMub3JnL2xpY2Vuc2VzL2J5LW5jLXNhLzQuMC9kZWVkLnpo"><i class="ic i-creative-commons"><em>(CC)</em></i>BY-NC-SA</span> 許可協議。轉載請註明出處！</li></ul></div></footer></article></div><div class="post-nav"><div class="item left"><a href="/%E9%BE%8D%E6%96%87%E9%9E%AD%E5%BD%B1/" itemprop="url" rel="prev" data-background-image="https:&#x2F;&#x2F;tva4.sinaimg.cn&#x2F;mw690&#x2F;6833939bly1gicitht3xtj20zk0m8k5v.jpg" title="龍文鞭影"><span class="type">上一篇</span> <span class="category"><i class="ic i-flag"></i></span><h3>龍文鞭影</h3></a></div><div class="item right"></div></div><div class="wrap" id="comments"></div></div><div id="sidebar"><div class="inner"><div class="panels"><div class="inner"><div class="contents panel pjax" data-title="文章目錄"><ol class="toc"><li class="toc-item toc-level-2"><a class="toc-link" href="#%E4%B8%80%E6%9D%B1"><span class="toc-number">1.</span> <span class="toc-text">一東</span></a></li><li class="toc-item toc-level-2"><a class="toc-link" href="#%E4%BA%8C%E5%86%AC"><span class="toc-number">2.</span> <span class="toc-text">二冬</span></a></li><li class="toc-item toc-level-2"><a class="toc-link" href="#%E4%B8%89%E6%B1%9F"><span class="toc-number">3.</span> <span class="toc-text">三江</span></a></li><li class="toc-item toc-level-2"><a class="toc-link" href="#%E5%9B%9B%E6%94%AF"><span class="toc-number">4.</span> <span class="toc-text">四支</span></a></li><li class="toc-item toc-level-2"><a class="toc-link" href="#%E4%BA%94%E5%BE%AE"><span class="toc-number">5.</span> <span class="toc-text">五微</span></a></li><li class="toc-item toc-level-2"><a class="toc-link" href="#%E5%85%AD%E9%AD%9A"><span class="toc-number">6.</span> <span class="toc-text">六魚</span></a></li><li class="toc-item toc-level-2"><a class="toc-link" href="#%E4%B8%83%E8%99%9E"><span class="toc-number">7.</span> <span class="toc-text">七虞</span></a></li><li class="toc-item toc-level-2"><a class="toc-link" href="#%E5%85%AB%E9%BD%8A"><span class="toc-number">8.</span> <span class="toc-text">八齊</span></a></li><li class="toc-item toc-level-2"><a class="toc-link" href="#%E4%B9%9D%E4%BD%B3"><span class="toc-number">9.</span> <span class="toc-text">九佳</span></a></li><li class="toc-item toc-level-2"><a class="toc-link" href="#%E5%8D%81%E7%81%B0"><span class="toc-number">10.</span> <span class="toc-text">十灰</span></a></li><li class="toc-item toc-level-2"><a class="toc-link" href="#%E5%8D%81%E4%B8%80%E7%9C%9F"><span class="toc-number">11.</span> <span class="toc-text">十一真</span></a></li><li class="toc-item toc-level-2"><a class="toc-link" href="#%E5%8D%81%E4%BA%8C%E6%96%87"><span class="toc-number">12.</span> <span class="toc-text">十二文</span></a></li><li class="toc-item toc-level-2"><a class="toc-link" href="#%E5%8D%81%E4%B8%89%E5%85%83"><span class="toc-number">13.</span> <span class="toc-text">十三元</span></a></li><li class="toc-item toc-level-2"><a class="toc-link" href="#%E5%8D%81%E5%9B%9B%E5%AF%92"><span class="toc-number">14.</span> <span class="toc-text">十四寒</span></a></li><li class="toc-item toc-level-2"><a class="toc-link" href="#%E5%8D%81%E4%BA%94%E5%88%AA"><span class="toc-number">15.</span> <span class="toc-text">十五刪</span></a></li><li class="toc-item toc-level-2"><a class="toc-link" href="#%E4%B8%80%E5%85%88"><span class="toc-number">16.</span> <span class="toc-text">一先</span></a></li><li class="toc-item toc-level-2"><a class="toc-link" href="#%E4%BA%8C%E8%95%AD"><span class="toc-number">17.</span> <span class="toc-text">二蕭</span></a></li><li class="toc-item toc-level-2"><a class="toc-link" href="#%E4%B8%89%E8%82%B4"><span class="toc-number">18.</span> <span class="toc-text">三肴</span></a></li><li class="toc-item toc-level-2"><a class="toc-link" href="#%E5%9B%9B%E8%B1%AA"><span class="toc-number">19.</span> <span class="toc-text">四豪</span></a></li><li class="toc-item toc-level-2"><a class="toc-link" href="#%E4%BA%94%E6%AD%8C"><span class="toc-number">20.</span> <span class="toc-text">五歌</span></a></li><li class="toc-item toc-level-2"><a class="toc-link" href="#%E5%85%AD%E9%BA%BB"><span class="toc-number">21.</span> <span class="toc-text">六麻</span></a></li><li class="toc-item toc-level-2"><a class="toc-link" href="#%E4%B8%83%E9%99%BD"><span class="toc-number">22.</span> <span class="toc-text">七陽</span></a></li><li class="toc-item toc-level-2"><a class="toc-link" href="#%E5%85%AB%E5%BA%9A"><span class="toc-number">23.</span> <span class="toc-text">八庚</span></a></li><li class="toc-item toc-level-2"><a class="toc-link" href="#%E4%B9%9D%E9%9D%92"><span class="toc-number">24.</span> <span class="toc-text">九青</span></a></li><li class="toc-item toc-level-2"><a class="toc-link" href="#%E5%8D%81%E8%92%B8"><span class="toc-number">25.</span> <span class="toc-text">十蒸</span></a></li><li class="toc-item toc-level-2"><a class="toc-link" href="#%E5%8D%81%E4%B8%80%E5%B0%A4"><span class="toc-number">26.</span> <span class="toc-text">十一尤</span></a></li><li class="toc-item toc-level-2"><a class="toc-link" href="#%E5%8D%81%E4%BA%8C%E4%BE%B5"><span class="toc-number">27.</span> <span class="toc-text">十二侵</span></a></li><li class="toc-item toc-level-2"><a class="toc-link" href="#%E5%8D%81%E4%B8%89%E8%A6%83"><span class="toc-number">28.</span> <span class="toc-text">十三覃</span></a></li><li class="toc-item toc-level-2"><a class="toc-link" href="#%E5%8D%81%E5%9B%9B%E9%B9%BD"><span class="toc-number">29.</span> <span class="toc-text">十四鹽</span></a></li><li class="toc-item toc-level-2"><a class="toc-link" href="#%E5%8D%81%E4%BA%94%E5%92%B8"><span class="toc-number">30.</span> <span class="toc-text">十五咸</span></a></li></ol></div><div class="related panel pjax" data-title="系列文章"></div><div class="overview panel" data-title="本站概要"><div class="author" itemprop="author" itemscope itemtype="http://schema.org/Person"><img class="image" itemprop="image" alt="花間 葉風" data-src="/images/avatar.jpg"><p class="name" itemprop="name">花間 葉風</p><div class="description" itemprop="description">日常摸魚、偶爾寫些東西</div></div><nav class="state"><div class="item posts"><a href="/archives/"><span class="count">3</span> <span class="name">文章</span></a></div><div class="item tags"><a href="/tags/"><span class="count">2</span> <span class="name">標籤</span></a></div></nav><div class="social"><span class="exturl item github" data-url="aHR0cHM6Ly9naXRodWIuY29tL2hhbmFhaWhha2FzZQ==" title="https:&#x2F;&#x2F;github.com&#x2F;hanaaihakase"><i class="ic i-github"></i></span></div><ul class="menu"><li class="item"><a href="/" rel="section"><i class="ic i-home"></i>首頁</a></li><li class="item"><a href="/about/" rel="section"><i class="ic i-user"></i>關於</a></li><li class="item dropdown"><a href="javascript:void(0);"><i class="ic i-feather"></i>文章</a><ul class="submenu"><li class="item"><a href="/archives/" rel="section"><i class="ic i-list-alt"></i>歸檔</a></li><li class="item"><a href="/categories/" rel="section"><i class="ic i-th"></i>分類</a></li><li class="item"><a href="/tags/" rel="section"><i class="ic i-tags"></i>標籤</a></li></ul></li><li class="item"><a href="/friends/" rel="section"><i class="ic i-heart"></i>友達</a></li><li class="item"><a href="/links/" rel="section"><i class="ic i-magic"></i>链接</a></li></ul></div></div></div><ul id="quick"><li class="prev pjax"></li><li class="up"><i class="ic i-arrow-up"></i></li><li class="down"><i class="ic i-arrow-down"></i></li><li class="next pjax"></li><li class="percent"></li></ul></div></div><div class="dimmer"></div></div></main><footer id="footer"><div class="inner"><div class="widgets"><div class="rpost pjax"><h2>隨機文章</h2><ul><li class="item"><div class="breadcrumb"></div><span><a href="/%E8%81%B2%E5%BE%8B%E5%95%9F%E8%92%99/" title="聲律啓蒙">聲律啓蒙</a></span></li><li class="item"><div class="breadcrumb"></div><span><a href="/%E9%BE%8D%E6%96%87%E9%9E%AD%E5%BD%B1/" title="龍文鞭影">龍文鞭影</a></span></li><li class="item"><div class="breadcrumb"></div><span><a href="/%E7%AC%A0%E7%BF%81%E5%B0%8D%E9%9F%BB/" title="笠翁對韻">笠翁對韻</a></span></li></ul></div><div><h2>最新評論</h2><ul class="leancloud-recent-comment"></ul></div></div><div class="status"><div class="copyright">&copy; 2010 – <span itemprop="copyrightYear">2023</span> <span class="with-love"><i class="ic i-sakura rotate"></i> </span><span class="author" itemprop="copyrightHolder">花間 葉風 @ Hanaai no Kobeya</span></div><div class="count"><span class="post-meta-item-icon"><i class="ic i-chart-area"></i> </span><span title="總字數">22k 字</span> <span class="post-meta-divider">|</span> <span class="post-meta-item-icon"><i class="ic i-coffee"></i> </span><span title="所需總閱讀時間">20 分鐘</span></div><div class="powered-by">基於 <span class="exturl" data-url="aHR0cHM6Ly9oZXhvLmlv">Hexo</span> & Theme.<span class="exturl" data-url="aHR0cHM6Ly9naXRodWIuY29tL2FtZWhpbWUvaGV4by10aGVtZS1zaG9rYQ==">Shoka</span></div></div></div></footer></div><script data-config type="text/javascript">var LOCAL={path:"聲律啟蒙/",favicon:{show:"（●´3｀●）復活成功",hide:"(´Д｀)瀏覽器崩潰啦"},search:{placeholder:"文章搜尋",empty:"關於 「 ${query} 」 ，什麼也沒搜到",stats:"${time} ms 內找到 ${hits} 條結果"},valine:!0,fancybox:!0,copyright:'複製成功，轉載請遵守 <i class="ic i-creative-commons"></i>BY-NC-SA 協議。',ignores:[function(e){return e.includes("#")},function(e){return new RegExp(LOCAL.path+"$").test(e)}]}</script><script src="https://cdn.polyfill.io/v2/polyfill.js"></script><script src="//cdn.jsdelivr.net/combine/npm/pace-js@1.0.2/pace.min.js,npm/pjax@0.2.8/pjax.min.js,npm/whatwg-fetch@3.4.0/dist/fetch.umd.min.js,npm/animejs@3.2.0/lib/anime.min.js,npm/algoliasearch@4/dist/algoliasearch-lite.umd.js,npm/instantsearch.js@4/dist/instantsearch.production.min.js,npm/lozad@1/dist/lozad.min.js,npm/quicklink@2/dist/quicklink.umd.js"></script><script src="/js/app.js?v=0.2.5"></script></body></html>